# वर्दीतल्या माणसाच्या नोंदी

**लेखक : सदानंद दाते**  

"सदानंद दाते म्हणजे पोलिस अधिकाऱ्यांच्या नभांगणातला तारा आहेत. आपल्या कारकिर्दीत त्यांनी कधीही न्यायाची आणि सत्याची साथ सोडली नाही. अश्या सचोटीच्या अधिकाऱ्याने नोंदवलेल्या या नोंदी पोलिस खात्यातल्या प्रत्येक तरुण उमेदवाराने आणि वरिष्ठ अधिकार्यांनीही वाचायलाच हव्यात." 
-जे. एफ. रिबेरो.  

---
सदानंद दाते यानीं लिहिलेल्या या पुस्तकात त्यानीं आपले अनेक अनुभव सांगितलेले आहेत. याची सुरुवातच होते त्यांच्या पोलीस दलातील प्रवेशापासून ! ते वाणिज्य शाखेतील विद्यार्थी होते , पुढे जाऊन C.A. करावे आणि कुठेतरी चांगल्या पगाराची नोकरी मिळावी असा त्यांचा मानस होता , पण या वाटेवर असतांना त्यांना काही अनुभव येत गेले. 
'भ्रष्टाचार खाजगी आणि शासकीय अशा दोन्ही क्षेत्रात असतो पण शासकीय सेवेत जर तुम्ही नियमांच्या चौकटीत राहून योग्यपणे काम करत असाल तर तुम्हाला सहजासहजी काढून टाकता येत नाही आणि त्यामुळे तेथे देखील तुम्हाला काम करण्याची उत्तम संधी मिळते' हे त्यांना त्यांच्या शिक्षकांकडून समजले आणि आपण शासकीय सेवेत जाण्यासाठी प्रयत्न करावेत असे त्यांनी ठरवले. 'लोक प्रशासन' या वैकल्पिक विषयासोबत ते UPSC च्या तयारीला उतरले , यशस्वी देखील झाले आणि पोलिस खात्यातील त्यांच्या प्रवासाला सुरुवात झाली.  

---
सरकारी नोकरी म्हटली की बदली ही आलीच. ती लवकर होऊ नये किंवा आपल्या आवडीच्या ठिकाणी व्हावी यासाठी अनेक अनैतिक प्रयत्न करण्यात धन्यता मानणारे अनेक अधिकारी असतात पण बदलीची भीती न बाळगता आणि तो सरकारी नोकरीतील एक अपरिहार्य भाग आहे हे ओळखूनच आपण काम करायला हवे असे दाते सुचवतात. त्यांच्या कर्मठ आणि प्रामाणिक स्वभावामुळेच त्यांना पहिल्या पोस्टिंगच्या सहाव्या दिवशीच रत्नागिरीहून वर्ध्याला बदली स्विकारावी लागली.  

---
क्षेत्र कुठलेही असो, आपल्या क्षेत्राबद्दल सखोल माहिती असणे नेहमीच अगत्याचे असते. आपल्या कामाचा भक्कम पाया तयार करण्यासाठीचा मार्ग म्हणजे 'भरपूर वाचन आणि मनन' असे दाते सुचवतात. अभ्यासाच्या दिवसांमध्ये त्यांनी वाचलेल्या पुस्तकांपैकी दोन पुस्तकांची नावे त्यांनी आवर्जून सांगितलेली आहेत
* हाऊ टू स्टडी ( हॅरी मॅडॉकस )
* अभ्यास कसा करावा ( तरुण भारत )  

वाचन मनन सोबतच दररोजचा व्यायाम ( त्यानाच धावण्याचा सराव ) , विपश्यना इत्यादी गोष्टींचे महत्व आणि त्या गोष्टींचा त्यांच्या आयुष्यावर पडलेला प्रभाव या बद्दलही ते सांगतात. या पुस्तकात त्यांनी इतरही काही रंजक , थरारक , प्रेरणादायी अनुभव आणि किस्से सांगितले आहेत :
* झेड सिक्युरिटी आणि पोलिसांना करावी लागणारी कामे
* पोलिस खात्यात काम करतांना येणारा तणाव आणि त्याची हाताळणी
* २६/११ चा हल्ला आणि त्यानंतरची 'फोर्स वन' ची जडणघडण
* भ्रष्टाचार आणि व्यवस्थेसोबतचा संघर्ष
* प्रसारमाध्यमे
* भारतीय दृष्टिक्षेपातून कायद्याचे राज्य

---
या पुस्तकातून मला याशिवायही अनेक गोष्टी शिकायला मिळाल्या :
* अधिकाऱ्यांनी नियमांच्या चौकटीत राहूनच काम करायला हवे. हेच अधिकाऱ्याला परखड आणि निर्भय बनवते.
* काम करत असतांना आपल्या सहकाऱ्यांना विश्वासात घेणे आणि एक सकारात्मक वातावरणावचे वर्तुळ बनवणे अनेकदा सर्वांसाठीच फायद्याचे असते.
* आलेल्या समस्यांकडे समस्या म्हणून न पाहता काम करायला मिळालेल्या संधीच्या स्वरूपात पहा. मग तुम्हाला झालेल्या बदल्या , मिळालेली कामे, आलेली आव्हाने इत्यादींचा येणार तणाव आपोआपच नाहीसा होईल.
* अनेक व्यक्ती प्रामाणिकपणे काम करण्यासाठी उत्सुक असतात. परंतु त्यासाठी त्यांना तसे पोषक वातावरण उपलब्ध करून देणे गरजेचे असते. अशा अनेकवेळी स्पष्टवक्तेपणा मदतपूर्ण ठरू शकतो.
* 'God give me serenity to accept things that cannot be changed, the courage to change things that can, and the wisdom to know the difference'
